ahâw .
nîkân k ’tâtam ’skâtinâwâw kahkiyaw .
onihcik ’skwapiwin ohci niya , mâka anohc êkwa amiskwacîwâskahikan êwîkiyân .
êwîpîk ’skwâtamân tân ’si êkîpêhisikiskinohamâsoyân nêhiyawêwin .
âskaw âyiman ôma ôta , ôtênâhk .
tâpitaw mâna ayisiyiniwak êhâpacihtâcik âkayâsîmowin .
nîsta mîna mâna , n ’tâkayâsîmon tahto mâna tahto kîsikâw .
âhci piko êhâhkamêyimowân tahto kîsikâw takiskinohamâsoyân nêhiyawêwin .
kâhawâsisîwiyâhk , n ’nêkihikonânak môy kînêhiyaw ’m ’totâkoyâhkik , kâkîhohpikiyâhk .
niya wiya , tahto kîsikâw êkakwênêhiyaw ’m ’totawakik n ’tân ’sak , nanâtohk kîkway êkiskinohamawakik tahto kîskâw , tâp ’skôc tân ’si êhisiyîhkâsowin , tân ’tê ohci kiya , tân ’tahto êhitahtopiponêyin .
tahto kîsikâw êkakwêkiskinohamawakik nanâtohk kîkway .
êkwa mîna n ’tân ’sak , âskaw mâna êhâpacihtâcik nêhiyawêwin , ap ’sis ên ’sitohtahkik .
êmiywêyihtamân kâpêhtamân n ’tân ’sak kâhâpacihtâcik nêhiyawêwin .
êmiyoskâkoyân , kâpêhtamân , oskâyak kâhâpacihtâcik ôma pîk ’skwêwin , nêhiyawêwin .
n ’takahkêyihtên êkospî tân ’si êkîhisikiskinohamâkêt nêhiyawêwin , cahkipêhikanak .
tâpitaw mâna êhâcimostâkoyahk âtayôhkêwina .
êmiywêyihtamân êkospî , mistahi kiskêyihtam , tâp ’skôc , tân ’si êhitwêmâkahk nêhiyawitwêwina .
mistahi kiskêyihtam .
êkwa êmâmaw ’pasikonamâhk k ’pîk ’skwêwin ’naw .
êkwa , ôma ôta , êhâyimahk .
âkayâsîmowin , kahkiyaw , âya , kahkiyaw âwiyak ôma ôta êhâkayâsîmocik .
êkwa mîna , pêyakwâw n ’kiskisin , nôhtâwiy kâkîwihtamawit : ôma pîk ’skwêwin êmiyikosiyâhk tahâpacihtâyâhk kâkakîsimoyâhk .
êwako ohci ênisitohtamân ôma pîk ’skwêwin nêhiyawêwin .
tahto kîk ’sêpâ , kâwan ’skâyân , êkakwêhâpacihtâyân ôma pîk ’skwêwin kâkakîsimowân , tâp ’skôc nôhtâwiy êwîhtamawit .
êkwa mîna , kotakak onêhiyawêwak mâna êwîcohkamâkoyâhk kan ’sitohtamâhk ôma pîk ’skwêwin .
êmiywêyihtamân , n ’nanâskomâw kotakak onêhiyawêwak kâwîcohkamâkoyân .
êkosânima êkosi anima ênôhtêhitwêyân pitamâ .
êkosânima ênôhtêhitwêyân pitamâ .
k ’tâtamihinâwâw kahkiyaw ên ’tohtawiyêk .
hay hay .
